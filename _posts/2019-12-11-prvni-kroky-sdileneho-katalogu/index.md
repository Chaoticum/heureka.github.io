---
layout: post
title: "První kroky sdíleného katalogu jsme plánovali v Maďarsku"
permalink: /prvni-kroky-sdileneho-katalogu-jsme-planovali-v-madarsku/
date: 2020-01-06 9:02:00 +0200
author: Ondřej Walter
tags: OnePlatform MěnímeHeureku OneCatalogue
categories: [blog]
imageUrl: /assets/prvni-kroky-sdileneho-katalogu-jsme-planovali-v-madarsku/workshop-one-catalog-hungary.jpg
---

V Heurece plánujeme mimo jiné sjednocení produktových katalogů napříč všemi zeměmi, ve kterých Heureka Group působí. Přínosů tohoto projektu je mnoho, ať už pro uživatele (vzájemné obohacení dat v jednotlivých zemích – sdílení recenzí, parametrů atd.), pro e-shopy (usnadnění expanze na nové trhy) nebo pro značky (informace o prodejnosti jejich produkce napříč regionem). Samozřejmě to znamená i obrovskou výzvu. Každý z našich webů má sám o sobě obří katalog a ne všechny věci řešíme v současné době stejně. Pro výkop tohoto projektu jsme sedli do vlaku a vydali se do Budapešti dát hlavy do hromady s kolegy z Arukeresa a Ceneje.

## Sjednotili jsme si názvosloví

I když jsme se snažili být připraveni jak nejlépe to šlo, věděli jsme, že půjde o hodně náročnou domluvu. Svou roli v tom hrál například fakt, že workshop probíhal pro všechny zúčastněné v cizím jazyce. Stalo se tak, že jsme v něm nazývali stejné věci odlišnými jmény. Třeba **parameter** vs **atribute** vs **property**. Každý z nás myslel to stejné, jen si pro překlad do angličtiny zvolil jiné slovíčko. Asi i díky tomu byl start debat vlažnější, ale po obědě jsme se dostali do provozní teploty a workshop začal pěkně odsýpat. Zhruba po osmi hodinách jsme měli základy shody na základních principech, na kterých chceme náš společný katalog postavit.

## Poznali jsme kolegy i mimo zasedačky

Po náročné a vyčerpávající práci bylo potřeba se odměnit a před dalším dnem workshopování si trochu odpočinout. Navštívili jsme skvělou maďarskou restauraci s lahodným jídlem, při které jsme se věnovali hlavně neformálnímu pokecu a vyměňování historek z teambuildingů a podobných akcí. I to je ale důležitá součást našich mezinárodních workshopů – poznat zahraniční kolegy i v trochu jiném prostředí než jsou zdi zasedačky.

## Shodli jsme se na základních principech jednoho katalogu

Další den jsme během dopoledne zvládli hrubou shodu i na zbývajících principech. A na čem jsme se shodli? Určitě chceme mít společné kategorie i parametry. Shodli jsme se také na podobě definice základního produktu napříč zeměmi, a tím je pro nás **SKU (Stock Keeping Unit)**. Zároveň jsme si vytvořili dohodu o tom, jak budeme už teď přistupovat k zakládání nových produktů.

## Osobní setkávání jsou důležitá pro náročnější témata

I když zdaleka nejsme sjednoceni do posledního detailu, tak to byl důležitý úvodní krok na náročné cestě k jednomu společnému katalogu. A i když cesta do Maďarska byla časově hodně náročná – z Prahy jsme vyráželi v neděli odpoledne a kolegové ze Slovinska vstávali ve 3 hodiny ráno – tak se při startu tak náročného projektu rozhodně vyplatí potkat se osobně. Nyní plánujeme většinu věcí řešit vzdáleně, ale ve chvíli, kdy bude shoda obtížná nebo se nahromadí více náročnějších témat, podobnou akci určitě zopakujeme.

![První kroky sdíleného katalogu jsme plánovali v Maďarsku]( /assets/prvni-kroky-sdileneho-katalogu-jsme-planovali-v-madarsku/workshop-one-catalog-hungary.jpg)