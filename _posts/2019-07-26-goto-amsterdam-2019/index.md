---
layout: post
title: "GOTO Amsterdam 2019"
permalink: /goto-amsterdam-2019/
date: 2019-07-29 9:21:10 +0200
author: Jan Klacek
tags: [konference, goto, api]
categories: [blog, meetupy_a_konference]
imageUrl: /assets/goto-ams-2019/goto_ams.jpg
---

Město plné lehkých drog a lehkých žen se v půlce června proměnilo v centrum tisícovky softwarových vývojářů – aspoň 
tedy kongresové centrum Beurs van Berlage. Konala se tam konference GOTO, která byla našlapaná více než 60 přednáškami. 
Novinky ze světa umělé inteligence, strojového učení, scrumu a vyvíjení aplikací jsem si nemohl nechat ujít, a proto 
jsem se tam vydal.

![Hlavní sál](/assets/goto-ams-2019/goto_ams.jpg)

Konference GOTO je pořádaná společností [Trifork](https://trifork.com/) a koná se v Chicagu, Amsterdamu, Berlíně 
a Kodani. Je navržena pro team leadery, architekty, projekťáky a vývojáře a přednášející jsou zpravidla také vývojáři 
či zajímaví hosté. Konferenci jsem si vybral, protože nabízí spoustu témat od Scrumu až po Kubernetes a napoprvé je pro 
mě lepší širší záběr, abych si dokázal vybrat. Jak jsem již zmínil, konference trvá 3 dny, respektive 4. První den je 
Masterclass Day, který je ve stylu workshopů. Další dny mají daný program. Přednášky se rozdělí dle témat do sálů, 
takže nevíte, kam dřív a harmonogram si musíte pečlivě naplánovat. Třikrát za den se koná Keynote, který je pro všechny 
společný a večer je vyhrazen pro debaty nad pivkem. Po celou dobu je k dispozici výborný catering.

## Proč je důležité mít fanoušky a ne zákazníky

![Bruce Dickinson](/assets/goto-ams-2019/bruce_dickinson.jpg)

Zatímco zákazník může kdykoliv odejít k jakékoliv jiné vám podobné značce, fanoušek je srdcař a jen tak vás neopustí. 
Přesně tohle v úvodním keynote první den popisoval zpěvák z Iron Maiden – Bruce Dickinson. Popisoval jeho cestu a cestu 
kapely a jak je důležité myslet na vaše zákazníky. Zákazníky si zkrátka musíme chránit, jinak odejdou k Metallice.

## Jak se neztratit ve světě mikroslužeb

![Discovering RESTful Web Microservices](/assets/goto-ams-2019/discovering_restful_web_microservices.jpg)

Abyste se neztratili ve světě mikroslužeb, potřebujete mapu. Sitemapy, ale už nefrčí. Teď frčí service discovery a API 
dokumentace. Jednu moc hezky zpracovanou [mapu](https://www.youtube.com/watch?v=gCOg18R6pdQ) ukázal Mike Amundsen. 
Mapa obsahovala lokace jako _Ruins of Monolithia_, _Fields of Purity_, _Caves of Persisius_, _Scholars of Aggregato_, 
_Valley of the Metamorphs_ a _Sea of Discovery_. Aby byly vaše mikroslužby stabilní, je dobré využít 
[Nygard stability patterns](http://assets.en.oreilly.com/1/event/79/Stability%20Patterns%20Presentation.pdf).

## Dělat DJe je nuda, nebo ne?

Spousta z nás poslouchá při psaní kódu hudbu. Napadlo vás ale, že si ji pomocí kódu můžete vytvořit? Sam Aaron po obědě 
[ukázal](https://www.youtube.com/watch?v=G1m0aX9Lpts) svůj projekt Sonic Pi. Pomocí jeho projektu se můžete stát DJem 
a programovat živě hudbu za použití nahraných samplů, parametrů a smyček.

## Datové streamy

Tématem spousty přednášek byly datové streamy. Aby ne, když je to teď žhavé téma. Vývojáři z ING prezentovali jejich 
řešení alert manageru pro vývoj akcií pomocí Kafky a Spring Boot. Robert Metzger ve své prezentaci ukázal, jak řešit 
stavy pomocí Apache Flink a že hlavní rozdíl oproti Apache Spark je v tom, že Spark je navržen hlavně pro dávkové 
zpracování.

## On-line by mi GOTO nestačilo

Konference jako taková byla připravena opravdu výtečně. Mnoho přednášek na krásném místě s výborným občerstvením. 
Bohužel mě některé přednášky moc neoslovily, nebo nepředstavily nic nového, ale přesto zůstalo dost informací, kvůli 
kterým stálo za to konferenci GOTO navštívit. Ve výsledku pak nejvíce zaujaly keynoty, které řešily obecné problémy 
světa. Například otázka z oboru AI - Počítač vypočítal, jak zvrátit globální oteplování během týdne. Výpočet je velmi 
náročný a jeho kontrola bude trvat mnoho času. Budeme mu tedy věřit?

Některé přednášky se nyní dají přehrát na YouTube kanálu [GOTO Conferences](https://www.youtube.com/user/GotoConferences), 
nicméně zhlédnutí videí se nevyrovná osobnímu setkání s přednášejícím či účastníky přímo na místě.

Příště se vydám spíše na konferenci, která bude zaměřená na menší okruh témat a více do hloubky, abych se mohl zlepšit 
v tom, co je mi bližší.