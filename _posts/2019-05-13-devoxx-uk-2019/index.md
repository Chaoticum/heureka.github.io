---
layout: post
title: "Devoxx UK 2019"
permalink: /devoxx-uk-2019/
date: 2019-05-14 15:00:00 +0200
author: Miroslav Hlávka
tags: [konference, devoxx]
categories: [blog, meetupy_a_konference]
---


Začátkem nového fiskálního roku řešíme ve firmě budget. Vývojářům nastává velice vtipné období. Všichni totiž začnou řešit konference. Někdo má svou oblíbenou konferenci a nedá na ni dopustit, někdo si vybírá podle destinace (čím blíž k vínu a pláži, tím lépe). Někdo si sepisuje nekonečné tabulky s plusy a mínusy jednotlivých konferencí. No a někdo má rád tak obskurní technologie, že si nemá moc co sepisovat. Zkrátka každý k tomu přistupuje různě.

Po loňském [EuroPythonu](https://ep2018.europython.eu/en/) mě lákalo zkusit něco jiného. Výše zmíněnou tabulkovou metodou jsem se rozhodl pro konferenci [Devoxx](https://www.devoxx.co.uk/) v Londýně.

## Devoxx ve zkratce

![Vstup](/assets/devoxx-uk-2019/devoxx.JPG)


Jedná se o třídenní konferenci, která se každoročně pořádá v několika zemích a má velký záběr témat. Od infrastruktury, přes programovací jazyky, až po přednášku o Machu Picchu.
Vše probíhalo paralelně v šesti přednáškových místnostech, takže výběr přednášky byl vždy obrovské dilema.

V průběhu celé konference se vystřídalo několik formátů:
 * Keynotes - hlavní přednášky dne
 * Conference - klasické přednášky
 * Hands-on Labs - 3h workshopy
 * Deep Dive - 3h přednášky
 * Byte Size - krátké mini přednášky v čase oběda
 * Tools in Action - ukázka nástrojů (Helm, Alexa, Zookeeper)
 * Coding Café - řešení tásků v open source projektech
 
Samozřejmě nesměly chybět stánky, takže si lovci samolepek, bonbónů a propisek přišli na své. A jako bonus tam byl vystavený DeLorean z filmu Back to the Future.

![DeLorean](/assets/devoxx-uk-2019/delorean.png)

## Postřehy z přednášek

### Budeme zálohovat na DNA?

Nick Goldman přednášel na téma ukládání informací do DNA.
Popisoval jak zakódovali informace (obrázky, pdf dokument) do DNA a následně si tuto DNA nechali vyrobit a přivézt z Německa.
Vyrobenou DNA strčili do obří čtečky, kde následně informace zpět přečetli a porovnali, jestli se shodují s těmi, které poslali. Většina už o tomhle asi slyšela, ale i tak bylo fajn poslechnout si to přímo od člověka, který na tom pracoval.
![KeyNote](/assets/devoxx-uk-2019/devoxx-dna.JPG)

### Včely jsou cool

Další přednáška, která mi utkvěla v paměti a velice mě bavila, byla od Grace Jansen z IBM.
Vysvětlovala, co je to reaktivní architektura (Circuit Breaking, Sharding, Back Pressure, atd.) na včelách a jejich chování. 
Například, věděli jste, že když je včela nemocná, tak sama odletí od úlu, aby nenakazila ostatní? Což je v podstatě Circuit Breaker.

### I vy můžete mít vlastní banku s blackjackem a ...

Když jsem přišel na tuhle přednášku od Vlada Yatsenka, tak jsem neměl moc velká očekávání. 
Jakmile jsem se dozvěděl, že pracuje pro [Revolut](https://www.revolut.com/) a začal popisovat, jak celá aplikace vznikala ve 4 lidech (z toho 2 vývojáři), jak si napsali monolit, aby ho pak rozbili a jak se během krátké chvíle rozrostli na 200+ vývojářů, tak jsem byl strašně rád, že jsem se pro tuto přednášku rozhodl.

## Závěrem

Konference byla super.
Jak po organizační stránce, tak kvalita přednášejících byla velmi dobrá a o hromadě témat, ze kterých bylo možné vybírat, ani nemluvím.
